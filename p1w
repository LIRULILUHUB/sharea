หมู่บ้านกลางป่ากับวิถีพอเพียง
หมู่บ้านแห่งนี้มีชื่อว่า หมู่บ้านคลองเรือ เป็นหมู่บ้านที่อยู่กลางป่า มีความอุดมสมบูรณ์สภาพแวดล้อมมีป่าเขียวขจี บ่งบอกถึงธรรมชาติบนป่าฝนแห่งต้นน้ำพะโต๊ะ หมู่บ้านคลองเรือ มีลักษณะชุมชนในเขตพื้นที่ ต้นน้ำลำธารพื้นที่ของชุมชนอยู่ในท้องที่หมู่ที่ 9 ต.ปากทรง อ.พะโต๊ะจ.ชุมพร ความเป็นอยู่ของหมู่บ้านแห่งนี้เป็นไปอย่างเรียบง่าย "เศรษฐกิจพอเพียง" ซึ่งเป็นแนวคิดของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตรชาวบ้านที่หมู่บ้านคลองเรือได้นำมาปรับใช้ในชีวิตประจำวันทำให้เกิดความสุขบนวิถีของความพอเพียงดำรงอยู่ได้อย่างมั่นคงและยั่งยืนในกระแสโลกาภิวัตน์และความเปลี่ยนแปลงต่าง ๆในสังคมปัจจุบันนี้ ดังเช่นเนื่องในวันเฉลิมพระชนมพรรษาพระราชทาน พระราชดำรัสเรื่องเศรษฐกิจพอเพียงแก่ผู้เข้าเฝ้าถวายพระพรชัย เมื่อปีพุทธศักราช 2517 ที่ว่า
"...คนอื่นจะว่าอย่างไรก็ช่างเขาจะว่าเมืองไทยล้าสมัย ว่าเมืองไทยเชย ว่าเมืองไทยไม่มีสิ่งใหม่แต่เราอยู่อย่างพอมีพอกิน และขอให้ทุกคนมีความปรารถนาที่จะให้เมืองไทยพออยู่พอกิน มีความสงบช่วยกันรักษาส่วนรวม ให้อยู่ที่พอสมควร ขอย้ำพอสมควร พออยู่พอกิน มีความสงบไม่ให้คนอื่นมาแย่งคุณสมบัตินี้ไปจากเราได้..."
ชาวบ้านที่หมู่บ้านแห่งนี้มีจิตสำนึกในการหวงแหนทรัพยากรธรรมชาติ โดยเฉพาะทรัพยากรป่าไม้ที่มีอยู่ได้อย่างถาวรไม่สูญหายไปจากธรรมชาติ ทำให้คนสามารถอยู่ร่วมกับป่าได้อย่างไม่ทำลายป่าในชุมชนบ้านคลองเรือ การทำเกษตร 4 ชั้น เป็นรูปแบบการทำเกษตรที่เลียนแบบต้นไม้ในป่า ที่ขึ้นหนาแน่นเบียดเสียด ตั้งแต่ชั้นบน ชั้นกลาง ชั้นล่าง แต่สามารถเจริญเติบโตสมบูรณ์ทุกต้นโดยไม่ต้องใส่ปุ๋ย หรือสารเคมี จึงได้เลียนแบบป่าธรรมชาติโดยปลูกพืชหลาย ๆ ชนิดในพื้นที่เดียวกันในพื้นที่ของตนซึ่งต้นไม้แต่ละชนิดต้องการแสงแดดที่ไม่เท่ากันต้นไม้ที่มีความสูงมาก เช่น ต้นสะตอ ต้นหมาก ต้องการแสงแดดมาก ต้นไม้ที่ความสูงน้อยลดหลั่นตามลงมา เช่น ต้นลองกอง ต้นมังคุด ต้นพริก ต้นมะเขือ สามารถปลูกในพื้นที่เดียวกัน รวมไปถึงพืชหัว เช่น หัวเผือก หัวมัน
